De Bahama’s (Engels: The Bahamas) is een land en tevens eilandengebied in het Caribische gebied (Noord-Amerika) dat sinds 1973 onafhankelijk is van het Verenigd Koninkrijk. De Bahama’s bestaat uit 700 volwaardige eilanden en nog eens circa 2.500 mini eilandjes. Van al deze eilanden zijn er ongeveer 30 tot 40 bewoond. Het grootste eiland is Andros. Een aantal kleinere eilanden zijn: de Bimini-eilanden, Grand Bahama, Great Abaco, Great Inagua, Eleuthera, Cat, San Salvador, Acklins, Crooked en Mayaguana. De hoofdstad van de Bahama’s is Nassau. Een aantal grote steden op de Bahama’s zijn: Freeport, West End, Coopers Town en Marsh Harbour.
Reizen en vakanties naar de Bahama’s
De Bahama’s staan bekend om de witte stranden, het helderblauwe water en de vele luxe hotels en golfresorts. De meest populaire eilanden voor een vakantie zijn Grand Bahamas, New Providence en Paradise Island. De eilanden zijn ideaal om te duiken naar de vele vissoorten en koraalriffen. Vooral de vele roofvissen, waaronder verschillende haaisoorten trekken veel duikers. Ook zijn er op de Bahama’s meerdere nationale parken te vinden, waaronder het Abaco National Park en het Lucayan National Park waar u o.a. veel flamingo’s tegen komt. De bevolking van de Bahama’s is grotendeels afhankelijk van het toerisme. Circa 40% van de bevolking werkt in de toerismesector.


Reisinformatie Bahama’s
Officiële naam: Gemenebest van de Bahama’s
Continent: Noord-Amerika
Oppervlakte: 13.878 km²
Hoofdstad: Nassau
Landcode: BS, BHS
Inwoneraantal: 385.637 inwoners (2018)
Regeringsvorm: Parlementaire monarchie
Hoogste punt: 63 m (Mount Alvernia)
Afstand (Amsterdam – Nassau): 7.328 km
Vliegtijd: circa 11 uur


Weer en klimaat
Op de eilanden heerst een tropisch zeeklimaat. Gemiddelde temperatuur ligt in de zomer tussen de 25 en 35 graden. In de winter tussen de 15 en 25 graden.

Beste reistijd
Januari, februari, maart, april en december zijn de beste maanden om naar de Bahama’s te reizen. In deze maanden vermijdt u het regen- en orkaanseizoen.

Taal
Engels is de officiële taal op de Bahama’s.












